
 
1. INDLEDNING 
 
 
 
Omfanget af det internationale samarbejde er vokset siden afslutningen på 2. Verdenskrig. Ikke mindst ud fra et stærkt ønske om at undgå nye krige. Fremtidige konflikter mellem landene skulle forebygges. Der skulle i stedet samarbejdes og findes fredelige løsninger. Danmark deltager i vidt omfang i dette samarbejde. Der har været – og er fortsat – enighed blandt de fleste af Folketingets partier om, at deltagelsen overvejende fremmer danske politiske og økonomiske interesser samt beskytter landets sikkerhed. Det har givet Danmark indflydelse på forhold, der rækker ud over landets grænser. Men beslutningerne i disse internationale organisationer er samtidig med til at fastlægge rammerne for det danske samfund. Det internationale og især det europæiske samarbejde har på denne måde stor betydning for Danmark.  
 
 
På europæisk plan drejer det sig især om EU. Samarbejdet i EU er nemlig særligt omfattende og spiller en stor rolle for Danmark. Desuden er Danmark blandt andet medlem af FN, NATO og Europarådet. Danmark samarbejder også med de øvrige nordiske lande: Sverige, Norge, Finland og Island. Det foregår blandt andet i Nordisk Råd og Nordisk Ministerråd.  
 
2. DANMARK I   EUROPA 
 
 
 
 
2.1. DEN EUROPÆISKE UNION 
De første skridt i Den Europæiske Unions historie var Det Europæiske Kul- og Stålfællesskab, som blev oprettet i 1952 af seks europæiske lande. Ud over ønsket om at understøtte fred og samarbejde mellem landene var et formål også at genrejse Europa økonomisk og socialt efter krigens ødelæggelser. Samtidig var det politiske verdenskort ændret. Europa var ikke længere verdens magtcentrum, og derfor skulle de enkelte lande styrkes ved at samarbejde mere. 
Nogle få år senere besluttede de seks lande at gå et skridt videre. Kul- og Stålfællesskabet blev i 1958 udvidet med Det Europæiske Økonomiske Fællesskab og Det Europæiske Atomenergifællesskab. Disse tre fællesskaber blev senere til De Europæiske Fællesskaber (EF). Samarbejdet blev nu et bredere økonomisk samarbejde. Det fik især som formål at afskaffe hindringer for indbyrdes handel mellem landene og dermed etablere et mere fælles marked. 
 
I 1993 trådte EU’s indre marked i kraft. Det gør, at varer, tjenesteydelser, personer og kapital kan bevæge sig frit mellem medlemslandene. Samme år skiftede EF navn til EU, Den Europæiske Union. Navneforandringen afspejler, at samarbejdet, som hidtil havde været et samarbejde om økonomiske spørgsmål som handel, landbrug og fiskeri, blev udvidet med en bredere vifte af politiske samarbejdsområder.  
 
 
I dag består EU af 27 medlemslande, som er 
 
oplistet nedenfor efter det år, de indtrådte i 	 samarbejdet.  	 
 	 
 
Stiftende medlemmer (1958): Frankrig, Tyskland, Italien, Belgien, Holland og Luxembourg.  1973: Danmark og Irland  
1981: Grækenland  
1986: Spanien og Portugal  
1995: Østrig, Finland og Sverige  
2004: Cypern, Tjekkiet, Estland, Letland, Litauen, 
Ungarn, Malta, Polen, Slovakiet og Slovenien  
2007: Bulgarien og Rumænien 
2013: Kroatien  
 
Desuden indtrådte Storbritannien i EU sammen med Danmark og Irland i 1973, men forlod samarbejdet igen i 2020.  
 
EU’s formål er at løse fælles europæiske problemer. Unionen skal styrke samarbejdet på områder, der bedst klares af EU’s medlemslande i fællesskab. EU’s generelle målsætninger er at fremme økonomisk og social udvikling, at styrke Europas rolle i verden, at styrke beskyttelse af de europæiske borgeres rettigheder og interesser og at sikre frihed, sikkerhed og retfærdighed.  
 
EU-landene samarbejder i dag på næsten alle samfundsområder. For eksempel er der etableret en økonomisk og monetær union (ØMU’en). Herunder har 19 medlemslande en fælles valuta (euroen). EU-samarbejdet omfatter også en fælles udenrigs- og sikkerhedspolitik. Desuden er der et politisamarbejde, samarbejde om asyl- og flygtningepolitik samt det såkaldte Schengen-samarbejde, hvis formål er at skabe et fælles område uden indre grænser, men med en fælles ydre grænse. 
 
 
Det betyder, at landene i udgangspunktet har fjernet personkontrollen ved grænserne inden for Schengenområdet og lavet fælles visumregler for borgere fra en række lande uden for EU. EU samarbejder også om miljøbeskyttelse, sociale forhold, beskæftigelse, arbejdsmarked, uddannelse, regional udvikling og udenrigspolitiske spørgsmål. Men der er stor forskel på, hvor omfattende samarbejdet er på de enkelte områder. På nogle områder udarbejdes der fælles europæisk lovgivning. På andre områder nøjes EU med at understøtte medlemslandenes nationale politikker.  
 
I EU-samarbejdet har medlemslandene givet EU noget af den magt, som før lå hos de nationale parlamenter og myndigheder. Samarbejdet i EU betyder, at der på nogle retsområder kan vedtages EU-lovgivning, der gælder direkte for borgerne i det enkelte medlemsland. EU-reglerne har altså samme virkning som landets egen lovgivning. I dag træffes mange beslutninger i EU desuden ved såkaldte flertalsafgørelser. Det betyder, at et forslag kan vedtages, uden at samtlige medlemslande er enige. Et land kan med andre ord blive stemt ned, men alligevel være bundet af beslutningen. Desuden er der dannet en række institutioner, som fungerer uafhængigt af medlemslandene. Det drejer sig især om Europa-Kommissionen, Europa-Parlamentet og EU-Domstolen. 
Et eksempel på en vedtaget EU-lov er databeskyttelsesforordningen, der oftest omtales som GDPR (General Data Protection Regulation). Denne lov trådte i kraft i 2018 og stiller krav til, hvordan personoplysninger i EU-landene behandles. Dette har haft stor betydning for danske virksomheder og organisationer, da der er kommet nye krav til, hvordan og hvor længe de må opbevare data om medlemmer og kunder samt krav om samtykke ved indtastning af oplysninger om privatpersoner. En del virksomheder, både offentlige og private, ansætter medarbejdere til at sikre, at virksomhedens GDPRprocedurer følges. 
 
 
EU-Kommissionens formand, Ursula von der Leyen. Foto: Frederick Florin/Ritzau Scanpix. 
 
EU-samarbejdet kan også omfatte forhold, som ikke er omfattet af Maastricht-traktaten. Det kan ske ved, at landene i fællesskab formulerer målsætninger for bestemte politikområder og så rapporterer om, hvad man har gjort. Det kaldes også den åbne koordinationsmetode. Dette samarbejde er dog ikke bindende for medlemslandene. Ud over dette bruges også anbefalinger, retningslinjer med videre, som ikke er bindende. 
 
 
	DANMARK OG EU  	 
På bestemte områder har EU fået adgang til at vedtage lovgivning, som Folketinget ellers skulle vedtage. EU har for eksempel adgang til at vedtage regler, som fjerner handelshindringer mellem medlemslandene. Danmark har altså med sit medlemskab af EU afgivet noget af sin selvbestemmelsesret. Det giver den danske grundlov mulighed for. Der stilles dog ganske strenge krav til at træffe sådan en beslutning. Hvis ikke mindst 5/6 (det vil sige mindst 150) af Folketingets 179 medlemmer (men dog et simpelt flertal på 90 medlemmer) har sagt ja til Danmarks deltagelse i det internationale samarbejde, afholdes der folkeafstemning om, hvorvidt Danmark skal deltage i det internationale samarbejde. 
 
 
Befolkningen har ofte været splittet i holdningen til EU, særligt i forbindelse med afholdelse af folkeafstemninger. Siden danskerne sagde ja til medlemskab af EF i 1972, har der været afholdt syv folkeafstemninger om ændringer i samarbejdet. Fire gange har et flertal af vælgerne stemt ja. Tre gange har et flertal stemt nej.  
 
DANMARKS EU-FORBEHOLD 
Et afgørende valg, hvor den danske befolkning stemte nej, var ved folkeafstemningen om Maastricht-traktaten i 1992. Danmark fik herefter en særaftale med de andre EU-lande. Særaftalen er kendt som Edinburgh-aftalen. Den indebærer, at der er dele af EU-samarbejdet, som Danmark ikke deltager i. Aftalen kaldes også ”de fire forbehold”. Aftalen blev sendt ud til en folkeafstemning året efter i 1993. Denne gang stemte et flertal af danskerne ja. Forbeholdene vedrører unionsborgerskabet, den fælles valuta (euroen), forsvarsområdet og dele af samarbejdet om en fælles rets- og udlændingepolitik (retsforbehol- det).  
 
 
Retsforbeholdet indebærer, at Danmark ikke deltager i samarbejdet på en række retlige områder, eksempelvis den fælles udlændinge- og asylpolitik samt politiarbejde om grænseoverskridende kriminalitet. I 2015 var der folkeafstemning om, hvorvidt retsforbeholdet skulle omdannes til en tilvalgsordning. Tilvalgsordningen ville give Danmark mulighed for selv at bestemme, hvilke dele af det retlige EU-samarbejde, Danmark vil deltage i, men samtidig muligheden for at vælge at stå uden for andre områder. Ved folkeafstemningen i 2015 stemte danskerne nej til en omdannelse af retsforbeholdet. Danmark deltager herefter ikke i samarbejdet med de andre EU-lande på de fleste retlige områder, heriblandt de områder, der er nævnt ovenfor. 
Forbeholdet over for den fælles valuta betyder, at Danmark ikke er forpligtet til at indføre euroen. I 2000 var der en folkeafstemning, hvor befolkningen skulle tage stilling til, hvorvidt de ønskede at ophæve forbeholdet og derved indføre euroen i Danmark. 53,2 procent af danskerne stemte nej til dette forslag, og 46,8 procent stemte ja. Til trods for, at Danmark har et euroforbehold, så deltager Danmark stadig i dele af eurosamarbejdet. Eksempelvis følger kursen på den danske krone euroens kurs, og Danmark følger ligeledes rentehævninger eller rentesænkninger fra Den Europæiske Centralbank.  
 
Forbeholdet over for forsvarsområdet betyder, at Danmark ikke deltager i dele af EU’s udenrigs- og sikkerhedspolitik, som påvirker forsvarsområdet. Det indebærer, at Danmark hverken deltager i 
EU’s militære missioner eller finansierer dem.  Danmark kan dog vælge at deltage alligevel, hvis der er tydelige civile elementer i en mission.  
 
 
 
Danmarks forbehold over for unionsborgerskabet blev indført for at garantere, at unionsborgerskabet ikke skulle udvikle sig til noget på linje med det nationale statsborgerskab eller helt træde i stedet for dette. Med Amsterdam-traktatens ikrafttræden i 1999 kom dette til at gælde for alle medlemslande.
. 
 
 
 
EU’S institutioner og Danmarks  
repræsentation i EU 
 
De fire vigtigste EU-institutioner er Det Europæiske Råd (også kaldet Rådet), Europa-Parlamentet, Europa-Kommissionen og EU-Domstolen. 
 
Kort fortalt er det hovedreglen, at Europa-Kommis- sionen stiller forslag om ny EU-lovgivning. Det er så Rådet og Europa-Parlamentet, der i fællesskab eller i samarbejde vedtager eller forkaster forslaget. Danmark er repræsenteret i EU på forskellig vis i disse institutioner.  
 
Lige som de andre medlemslande i EU sender Danmark 1 kommissær til Europa-kommissionen. Europa-Kommissionen har i dag 27 medlemmer. Europa-Kommissionen skal komme med konkrete forslag til ny lovgivning. Den skal også tage andre initiativer, der kan føre traktaternes og EU-topmødernes overordnede politiske målsætninger ud i livet. Det er primært Europa-Kommissionen, der har ret til at foreslå ny lovgivning (initiativretten).  
  
Europa-Kommissionen kontrollerer også, om medlemslandene retter sig efter EU-lovgivningen. Hvis et land ikke gør det, kan Europa-Kommissionen rejse en sag imod det pågældende land ved EU-Domstolen.  
 
De enkelte medlemmer af Kommissionen udpeges af de enkelte medlemslande for en femårig periode, og skal være uafhængige. Det vil sige, at de kun skal arbejde for EU’s interesser og ikke for det pågældende medlemsland. De har ligesom de danske ministre ansvar for hver sit særlige område. For eksempel er der udpeget en kommissær for vækst og beskæftigelse, en kommissær for konkurrence, en kommissær for landbrug og land- distrikter, en kommissær for klima og energi, en kommissær for miljø og fiskeri med videre.   
 
Siden 2015 har Margrethe Vestager fra Radikale Venstre, som tidligere har været økonomi- og indenrigsminister i Danmark, været udpeget som dansk kommissær. Margrethe Vestager er ledende næstformand for kommissionen og kommissær for konkurrence.  
Europa-Parlamentet er den folkevalgte forsamling i det europæiske samarbejde. Europa-Parlamentet fungerer anderledes end for eksempel det danske Folketing, men fungerer overordnet set som en slags lovgivende myndighed. EuropaParlamentet vedtager ny lovgivning på baggrund af forslag fra Europa-Kommissionen. Derudover skal Europa-Parlamentet blandt andet også vedtage EU’s budget. Europa-Parlamentet består af 705 medlemmer fra de 27 EU-lande. Hvert land har et antal pladser, der afspejler landets indbyggertal. Danmark har 14 medlemmer i Europa-Parlamentet, mens store lande som Polen og Tyskland har et større antal medlemmer. 
 
Der afholdes valg til Europa-Parlamentet hvert femte år. Medlemmerne i Europa-Parlamentet er grupperet i partier eller grupper ud fra deres politiske holdninger – og ikke efter, hvilket land de kommer fra. De danske medlemmer af EuropaParlamentet er derfor fordelt på en konservativ gruppe, en socialdemokratisk gruppe, en liberal gruppe og andre grupper.  
 
Den danske statsminister mødes med de andre regeringsledere i EU til EU-topmøder. Her fastlægger lederne de overordnede politiske rammer for samarbejdet i EU. De tager også beslutninger om andre vigtige politiske spørgsmål. Det kan for eksempel være om EU’s udvidelse, EU’s traktater eller EU’s politik på den globale scene.  
 
Beslutningerne træffes som hovedregel ved enighed. De forskellige lande i EU skiftes også til at have et såkaldt formandskab. Dette går på skift hver 6. måned, og landet der har formandskabet leder forskellige samlinger og møder. Den store udvidelse af EU i 2004, hvor 8 østeuropæiske lande samt Cypern og Malta kom med i unionen, blev aftalt i efteråret 2002 under Danmarks formandskab.   
 
Desuden mødes ministre fra forskellige fagområder i EU og diskuterer spørgsmål inden for deres område på ministerrådsmøder. Når der for eksempel skal drøftes miljøspørgsmål, er det alle miljøministrene, der mødes. 
 
Ligesom de andre lande i EU har Danmark har også én dommer i Den Europæiske Unions Domstol – i daglig tale ofte kaldet EU-Domstolen. EUDomstolens opgave er at sikre, at EU-lovgivningen bliver overholdt. Domstolen kan blandt andet afgøre konflikter mellem to medlemslande og mellem EU og det enkelte medlemsland. EU-Domstolen kan også bestemme, hvordan EU-reglerne skal forstås. Hvis en national domstol i et medlemsland er i tvivl om dét, kan den spørge EU-Domstolen.  
 
Europaudvalget i Folketinget 
Fordi samarbejdet i EU er så vidtgående, begyndte man tidligt at diskutere, hvordan Folketinget kunne føre kontrol med regeringens forhandlinger i EU. 
 
Det førte til, at man oprettede et særligt udvalg i Folketinget. Det kaldes i dag for Europaudvalget. Her er medlemmer fra alle Folketingets partier repræsenteret. Udvalgets opgave er først og fremmest at føre kontrol med den danske EU-politik. 
 I større sager skal regeringen derfor spørge Europaudvalget til råds, før den tager til forhandlinger i for eksempel Ministerrådet. Europaudvalget giver på den baggrund regeringen et forhandlingsmandat. Mandatet fastlægger Danmarks holdning til sagen, herunder om regeringen kan stemme for eller imod et forslag. Europaudvalget giver på denne måde Folketinget en mulighed for at styre, hvordan regeringen stemmer på for eksempel Ministerrådsmøder. 
 
2.2. EUROPARÅDET 
Danmark har været medlem af Europarådet, siden det blev oprettet i 1949. Europarådet bestod i 1949 af 10 vesteuropæiske demokratier. I dag er 47 europæiske stater medlem. Europarådet er ikke en EU-institution. Det er en selvstændig organisation i Europa. Før et land kan blive medlem, skal det anerkende sine borgeres personlige og politiske frihedsrettigheder. Europarådets formål er at sikre et tæt samarbejde mellem sine medlemslande på en lang række politiske områder. Målet er også at udbygge den fælles europæiske kulturarv og idealerne om demokrati.  
 
Europarådet står blandt andet bag udarbejdelsen af Den Europæiske Menneskerettighedskonvention fra 1950. Det har også oprettet en domstol på menneskerettighedsområdet – Den Europæiske Menneskerettighedsdomstol – som skal sikre, at konventionen overholdes. Ved at tiltræde konventionen har Danmark forpligtet sig til at overholde de grundlæggende friheds- og menneskerettigheder. Det vil blandt andet sige ytrings-, forsamlings- og religionsfrihed. I 1992 blev Menneskerettighedskonventionen formelt indbygget i dansk lov. 
 
Den står dermed på linje med andre love i Danmark, men under grundloven. Danmark har samtidig anerkendt, at enkeltpersoner under nærmere betingelser kan indbringe en sag mod Danmark for Den Europæiske Menneskerettighedsdomstol. 
 
 
 
3.  DANMARKS GLOBALE SAMARBEJDE 
De internationale forbindelser stopper ikke ved Europa. Danmark er også medlem af mange organisationer, der beskæftiger sig med større regionale eller globale spørgsmål. En af de vigtigste er FN. Danmark har også et stort samarbejde om udvikling med en række udviklingslande i blandt andet Afrika, Latinamerika og Asien. 
 
 
 
3.1. FN (DE FORENEDE NATIONER) 
 
FN (De Forenede Nationer) er en verdensomspændende organisation, som består af selvstændige stater. FN blev grundlagt i 1945 kort efter afslutningen af 2. Verdenskrig. FN fik fra begyndelsen tilslutning fra 51 stater, og i dag er medlemstallet 193. Danmark har været medlem af FN siden stiftelsen i 1945.  
FN’s vigtigste opgaver ligger inden for fred og sikkerhed, menneskerettigheder, udviklingsaktiviteter samt humanitære indsatser. Spørgsmål som konflikter, økonomi, fattigdom, sult, sygdomme og miljø er derfor centrale for FN’s arbejde. Desuden arbejder FN med børns vilkår, kvinders rettigheder, kultur og uddannelse. FN’s hovedkvarter ligger i New York, men nogle af dets underorganisationer har hovedsæde andre steder i verden, blandt andet i Geneve, Nairobi og Wien. Den øverste leder i FN er FN’s generalsekretær.    
 
 
 Sikkerhedsrådet. 
 
FN holder en årlig Generalforsamling, som finder sted i FN’s hovedkvarter i New York. Generalforsamlingen har mange formål, herunder at diskutere aktuelle sager i FN’s medlemslande, at vedtage budgettet for FN og diskutere rapporter fra FN’s sikkerhedsråd. Hvert år skifter formanden for Generalforsamlingen. I 2015-2016 var det den danske Mogens Lykketoft, tidligere finansminister, udenrigsminister og formand for Socialdemokratiet, som var formand. Den vigtigste rolle for formanden for Generalforsamlingen er at åbne FN’s Generalforsamling og styre debatterne. 
 
 
FN har desuden et såkaldt Sikkerhedsråd. Sikkerhedsrådets hovedopgave er at behandle konflikter, der kan true den internationale fred og sikkerhed. Sikkerhedsrådet har fem faste (permanente) medlemmer. Det er Rusland, Kina, Storbritannien, USA og Frankrig, som var de fem vigtigste lande, som var med til at vinde 2. Verdenskrig. 
 	 
Disse fem lande har vetoret. Det vil sige, at hvis blot ét af disse lande stemmer imod en beslutning, kan den ikke gennemføres. Sikkerhedsrådet har ti øvrige medlemslande. De bliver udvalgt af Generalforsamlingen for to år ad gangen. Danmark har været medlem af Sikkerhedsrådet i perioderne 1953-54, 1967-1968, 1985-1986 og 2005-2006. 
 
FN-byen i København 
I København ligger den såkaldte FN-by, hvor flere end 1.500 personer, med mere end 100 forskellige nationaliteter, arbejder. FN-byen huser 11 FN-organisationer, herunder Verdenssundhedsorganisationen (WHO), FN’s Flygtningehøjkommissariat (UNHCR) og FN’s organisation til at hjælpe børn (UNICEF). UNICEF’s Verdenslager i København indeholder blandt andet medicinske forsyninger, skoleredskaber, produkter til at omdanne beskidt vand til drikkevand og meget mere, som bliver sendt ud til millioner af børn over hele verden.  
 
 
 
  
 
FN-flaget. 
 
FN’s 17 verdensmål  
FN’s medlemslande vedtog ved et topmøde i New York i september 2015 de nye verdensmål for bæredygtig udvikling, der danner rammen for den globale udviklingsindsats frem til år 2030. De 17 verdensmål gælder for alle verdens lande – og dermed også Danmark.  
 
 

De 17 verdensmål er meget ambitiøse og spænder bredt. Ud over fattigdomsbekæmpelse og social udvikling har verdensmålene også fokus på økonomisk og miljømæssig udvikling, ligestilling, klima og inkluderer mål for fred og sikkerhed. Med verdensmålene har FN’s medlemslande således blandt andet forpligtet sig til at afskaffe ekstrem fattigdom, sikre uddannelse til alle, bedre sundhed, anstændige jobs og bæredygtig vækst i alle lande.   
 
 
3.1.  INTERNATIONALT SAMARBEJDE OM UDVIKLING 
 
Danmark støtter bekæmpelsen af fattigdom i mange af verdens fattigste lande. Denne støtte kaldes internationalt udviklingssamarbejde. Danmark er et ud af få lande i verden, som opfylder FN’s målsætning om, at lande skal give 0,7 procent af bruttonationalindkomsten (BNI) i udviklingsbistand. I 2018 svarede det til cirka 16 mia. kroner. 
 
Størstedelen af den danske udviklingsbistand gives som direkte bistand til udviklingslandene. Danmark giver for eksempel penge direkte til udviklingslandene, til humanitært arbejde og til det arbejde, civilsamfundsorganisationer udfører. Danmark giver derudover bistand i form af bidrag til internationale organisationer såsom EU, FN og Verdensbanken.  
 
 
I 2017 blev en ny plan for Danmarks internationale udviklingssamarbejde vedtaget – Verden 2030. Planen er i høj grad inspireret af de 17 verdensmål. Der er særligt fokus på mål 5 (ligestilling), mål 7 (bæredygtig energi), mål 13 (klima), mål 16 (fred, retfærdighed, institutioner) og mål 17 (partnerskaber). 
 
Siden 1971 har Danida været ansvarlig for den danske udviklingspolitik. Danida er et selvstændigt område under Udenrigsministeriet, og på de danske ambassader og repræsentationer i udlandet sidder både lokale og danske udsendte medarbejdere, som håndterer udviklingssamarbejdet med det enkelte land. 
 
 	 
 
 
4. DANMARK, NATO OG UDENRIGSPOLITISK AKTIVISME 
 
 
Selv om Danmark med sin indtræden i NATO i 1949 opgav sin traditionelle neutralitet, holdt Danmark relativt lav militær profil frem til Den Kolde Krigs afslutning omkring 1990. Danmark deltog dog i mange af FN’s fredsbevarende missioner. Opgaven her var typisk dels at hjælpe med at sikre, at våbenhviler blev overholdt og dels at beskytte civilbefolkningen.  
 
Første gang, danske soldater blev udsendt på en af FN’s fredsbevarende missioner, var i 1956 i Gaza i grænseområdet mellem Ægypten og Israel. En anden operation, der varede mange år, og som mange danske soldater blev udsendt til, var på Cypern (1964-1992). Her overvågede danske soldater sammen med soldater fra andre lande en våbenhvile mellem græske cyprioter og tyrkiske cyprioter. Under Korea-krigen (1950-53) sendte Danmark hospitalsskibet Jutlandia afsted. Skibet behandlede sårede soldater – og i øvrigt også civile koreanere.  Dansk soldat på FN-mission i Gaza.       
                                    
 
 
4.1. UDENRIGSPOLITISK AKTIVISME  
EFTER DEN KOLDE KRIG 
 
Efter afslutningen af den Kolde Krig udviklede Danmark lidt efter lidt en såkaldt ”aktivistisk udenrigspolitik”. Det betød, at Danmark begyndte at deltage mere aktivt i internationale konflikter, også i andet end fredsbevarende missioner. Dette kom til udtryk på forskellig vis.   
 
I 1990 besatte Irak nabolandet Kuwait. På baggrund af en FN-beslutning ledte USA en militær indsats, der skulle befri Kuwait. Danmark sendte et krigsskib af sted som et bidrag til den internationale militære styrke. Skibet deltog dog ikke i aktive militære handlinger, men havde til opgave at håndhæve det internationale samfunds handelsblokade over for Irak. 
 
 
 
 
 
  
 
Danske FN-styrker i Bosnien. 
 
 
 
I forbindelse med borgerkrigen i Jugoslavien i begyndelsen af 1990’erne blev danske soldater sendt ud som en del af FN’s styrker. De skulle være med til at skabe fred. I denne konflikt opstod dog også et eksempel på en mere aktivistisk tilgang – den episode, der siden blev kaldt ”Operation Bøllebank”, hvor danske og svenske fredsbevarende styrker i Bosnien i 1994 blev beskudt af serbiske styrker, og danskerne svarede igen militært – med serbiske tab til følge.  
 
Også i Kosovo, som dengang var en provins i 
Serbien, var der borgerkrig i slutningen af 1990’erne. Her blev det albanske befolkningsflertal udsat for overgreb fra den serbiske regering. Efter lange forhandlinger uden resultat greb NATO militært ind i 1999. Her deltog danske jagerfly i NATO’s aktioner. En væsentlig grund til Danmarks mere aktivistiske udenrigspolitik var, at det internationale samfund i 1990’erne blev vidne til flere omfattende, blodige overgreb på civilbefolkninger. Det gjaldt blandt andet folkedrabene i den afrikanske stat Rwanda i 1994 og i Bosnien i 1995. 
4.2. NYE INDSATSER EFTER  
TERRORANGREBET PÅ USA 
 
NATO eksisterer stadig i dag, og Danmark er stadig medlem. Men siden Den Kolde Krigs afslutning har NATO’s mål gradvist ændret sig. NATO er stadig en forsvarsalliance, og målet er stadig at skabe fred, sikkerhed og stabilitet i medlemslandene. Men målet er også i stigende grad at fremme demokrati, menneskerettigheder og retsstatsprincipper rundt om i verden. Et vendepunkt for NATO og landene i alliancen, herunder Danmark, var terrorangrebet på USA 11. september 2001. Her slog terrorister omkring 3.000 mennesker ihjel ved at kapre passagerfly og flyve dem ind i blandt andet ”World Trade Center” i New York. Efter dette terrorangreb blev bekæmpelse af terrorisme en vigtig opgave for alliancen.  
 
Tidligere var NATO kun klar til at reagere på trusler fra andre nationer. Men efter terrorangrebet tog NATO et nyt skridt i sit samarbejde. NATO besluttede at styrke sin evne til at bekæmpe enhver trussel mod medlemslandenes befolkninger, terri-
 
 
 	 
 
torier og militære styrker. Dette gjaldt også terrortrusler fra terrorgrupper. Danmark har således siden 2001 deltaget i militære missioner rundt omkring i verden, der har haft fokus på disse målsætninger.
 
Terrororganisationen Al Qaeda, der stod bag angrebet på USA 11. september 2001, havde base i Afghanistan. Det gav anledning til, at styrker, ledet af NATO og med mandat fra FN, invaderede landet i oktober 2001. I 2002 besluttede et stort flertal i det danske Folketing at sende danske soldater til Afghanistan for at deltage i krigen. De danske soldater blev udstationeret sammen med engelske tropper i den sydlige Helmand-provins, der var en af de mest urolige i landet. I alt 43 danske soldater mistede livet. De danske soldater er siden blevet trukket tilbage fra frontlinjen. Efter 2014 var de danske udsendte soldaters opgave at træne og støtte afghanerne, så de selv kunne stå for sikkerheden i landet – og siden er de danske soldater blevet trukket helt hjem. 
 
I 2003 førte USA og en række andre lande krig mod Irak og landets diktator Saddam Hussein. Krigen var begrundet med, at Irak ulovligt skulle have udviklet masseødelæggelsesvåben. Der blev dog aldrig fundet nogen af disse masseødelæggelsesvåben. Denne krig var uden klart mandat fra FN, og det var heller ikke en NATO-mission. Krigen blev ført af en alliance af lande anført af USA og med tilslutning fra blandt andet Storbritannien og Danmark. Flere NATO-medlemmer, blandt andet Tyskland, Frankrig og Norge, øn-
 
skede ikke at støtte krigen.  
I Danmark var det kun et lille flertal i Folketinget, der stemte for Danmarks deltagelse. Flere NATO-medlemmer, blandt andet Tyskland, 
Frankrig og Norge, ønskede ikke at støtte krigen. I Danmark var det kun et lille flertal i Folketinget, der stemte for Danmarks deltagelse. Saddam Hussein blev fjernet fra magten i 2003. Herefter skiftede fokus til at genopbygge Irak efter krigen, at skabe bedre levevilkår for irakerne igennem humanitære indsatser og at skabe demokrati. De danske soldater deltog i dette arbejde sammen med soldater fra andre lande.  
 
I 2011 vedtog et enigt Folketing, at Danmark kunne deltage i et militært indgreb i Libyen. Indgrebet skulle – i overensstemmelse med mandat fra FN – beskytte civilbefolkningen mod overgreb fra landets diktator Muammar al-Gadaffi. Danmark leverede fly til aktionen og gennemførte adskillige bombardementer af Gadaffis hær og militære baser. 
 
Da terrorbevægelsen Islamisk Stat i 2014 erobrede store dele af Irak og Syrien, ledte USA en militær mission, der skulle bekæmpe terrorbevægelsen. Her deltog Danmark også med både fly og soldater, der skulle træne irakiske soldater. 
 
 
   
 
Danske tropper i Afghanistan. 
 
4.3. RIGSFÆLLESSKABET,  
GRØNLAND OG ARKTIS I DANSK UDENRIGSPOLITIK 
 
En del af det danske Rigsfællesskab, som havde   en særlig betydning under den Kolde Krig, var Grønland. Grønland ligger tæt på både USA og Sovjetunionen, og man skulle i de fleste tilfælde flyve hen over Grønland for at tage den korteste rute mellem USA, Europa og Sovjetunionen. Det gav Grønland en strategisk betydning i forhold til forsvarssamarbejdet, og i 1951 underskrev Danmark og USA en aftale om USA’s militære aktiviteter i Grønland. Samme år gik amerikanerne i gang med at anlægge en stor luftbase ved Thule i det nordlige Grønland. På basen byggede USA også en radarstation, der kunne overvåge luftrummet over Grønland og farvandene omkring Grønland. Thulebasen var central for luftforsvaret af USA og NATO, og den bruges den dag i dag stadig af USA. 
 
Efter den Kolde Krigs afslutning og Sovjetunionens opløsning omkring 1990 fik Grønland mindre betydning for USA’s sikkerhedspolitik. Men det varmere klima og afsmeltningen af isen i og omkring Grønland har for alvor igen givet landet strategisk betydning de seneste år.  
 
Det bliver i stigende grad muligt at udvinde naturressourcer som olie, gas og mineraler i Grønland, der hidtil har været indefrosset på grund af det kolde klima. Og hvis havet omkring Arktis i fremtiden bliver forholdsvis isfrit store dele af året, åbner det for, at der kan etableres nye, kortere skibsruter mellem verdens kontinenter. 
 
Det arktiske område er derfor stadig i fokus for dansk sikkerhedspolitik. I Ilulissat-erklæringen fra 2008 har de arktiske stater – blandt andet det danske Rigsfællesskab, USA og Rusland – erklæret sig enige om at samarbejde om en fredelig udvikling i Arktis.  
 
De internationale stormagter USA, Rusland og Kina er dog alle interesserede i Arktis på forskellig vis. Det gør, at Arktis er præget af et anspændt forhold mellem disse lande. Det handler både om, at landene har interesse i at beskytte eget land mod angreb fra andre, og om at landene har stigende økonomiske interesser i for eksempel minedrift og transport af varer med skib. Det kan udfordre Rigsfællesskabets mål om, at Arktis skal være et fredeligt område.  
 
Statsminister Mette Frederiksen og USA’s 	 tidligere præsident Donald Trump.  Foto: Statsministeriet.                                
